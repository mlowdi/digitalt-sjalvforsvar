# Digitalt själförsvar för den som lämnar en destruktiv relation

**Eller, introduktion till digitalt feministiskt självförsvar**

## Introduktion

### En liten brasklapp
Alltså, det här borde egentligen inte vara den utsatta personens ansvar. Det *borde* finnas experter hos polisen och kvinnojourer borde få resurser nog att skaffa sig och praktisera de här kunskaperna. Apputvecklare och telefonutvecklare och datortillverkare och telekombolag och i stort sett alla som är inblandade i teknikutveckling *borde* testa sina produkter mot de här scenariona.

Men nu lever vi i en värld där polisen ofta är rätt handfallna inför teknologi, kvinnojourer får inte nog med pengar ens för sin grundverksamhet och teknikutvecklare testar knappt sina produkter mot de mest uppenbara säkerhetshoten.

Så den här guiden är skriven för dig, kära läsare, för att du ska ha en aning om hur du själv kan agera, eller för att du ska kunna ge lite konkreta råd till en vän. Och för att du ska kunna trycka den i ansiktet på politiker och säga "Ser du vad *civilsamhället* är tvunget att göra för att täcka upp för era brister?!"

Och ja, jag skriver "kvinnojourer" ovan och nedan och kommer konsekvent utgå ifrån att du:et i texten är en kvinna. Statistiskt är det vanligast att kvinnor drabbas av den här sortens beteende från föredetta partners.

### Scenario
Din partner har alltså visat sig vara ett svin, och är nu ditt ex. Problemet är att hen inte vill acceptera det.

Du kanske vet sedan innan att hen inte kommer acceptera att du lämnar henom. Eller så visar det sig de första minuterna, eller timmarna, eller dagarna. För den här texten tänker jag förutsätta att du visste sedan innan, eller att det blev uppenbart samma ögonblick som du sa åt henom att dra åt helvete.

Jag har strukturerat den här texten efter vad jag skulle rekommendera de första 24 timmarna, de första dagarna, den första veckan och den närmsta tiden. Jag förutsätter *inga* förberedelser och *ingen* förkunskap från din sida, men däremot att ditt ex har hyfsade tekniska förkunskaper, har haft tid att förbereda sig (den här sortens beteende dyker sällan upp över en natt) och dessutom en budget som tillåter inköp både i förväg och efter.

Jag förutsätter att du har en smartphone och är "normalt" aktiv på sociala medier.

### Taktiken---en överblick
Grunden i den taktik eller metod jag föreslår är att utvinna kontroll ur ett underläge. I det scenario jag föreställer mig har ditt ex på olika sätt kontroll över din närvaro på internet och dina sätt att kommunicera, och det är den kontrollen som den här taktiken ska bryta och sedan vända till att du återtar kontrollen stegvis, och behåller den.

Från ett väldigt utzoomat perspektiv finns tre steg som du går igenom:

1. "Go dark"; sluta använda *alla* tidigare sätt att kommunicera
2. Återta steg för steg dina olika sätt att kommunicera, på dina villkor
3. Vidta åtgärder som gör att du behåller kontrollen framöver

## De första 24 timmarna
Gå offline. Skriv ner de viktigaste numren ur din telefonbok och stäng av din telefon. Den kan bero i några dagar. Har du 4-500 som du inte måste lägga på någonting annat, ta dig till närmsta större elektronikbutik och köp en liten billig telefon och ett kontantkort. (Eller se om en vän har en telefon att avvara; kontantkort kan ofta hittas billigt i små tobaksaffärer.)

Om du måste gå online, använd en väns dator eller en offentlig dator på ett bibliotek, 7-11 eller liknande. Kom ihåg att inte göra bankärenden eller nåt annat som involverar personuppgifter från offentliga datorer!

Ta hand om dig själv. Sätt dig i säkerhet. Meddela de som behöver veta. Det är särskilt viktigt att du understryker att de ska ignorera ditt ex om hen söker kontakt. Och var sparsam med att berätta var du befinner dig just nu. Manipulativa människor kan vara mycket bra på att få fram information och ju färre som vet om var du är (så länge du är i säkerhet) desto bättre just nu.

Om du behöver, ta kontakt med polisen eller lämplig jour. Har våld, hot om våld eller nåt annat som känts riktigt obehagligt (det är *din känsla* som avgör) varit inblandat är det till och med viktigt att du gör det så snart du kan. <!-- LÄNK TILL POLIS, JOUR, GUIDER MM -->

## De första dagarna
Om ditt ex haft tillgång till dina lösenord kan hen logga in på sociala medier, mail och så vidare och använda dem för att försöka hitta dig. Till exempel kan hen låtsas vara du i kontakt med dina vänner och din familj.

Det finns också en risk, om hen har tillgång till ditt Google- eller Apple-konto att hen kan använda *Android Device Locator* eller *Find My iPhone* för att hitta din exakta position om din telefon är påslagen. Genom Apple-kontot kan hen också i vissa fall hitta säkerhetskopior av dina iMessage-meddelanden, eller till och med följa dina iMessage i realtid genom att koppla sin dator till ditt konto.

Har du någonsin loggat in på något av dina konton från en dator ditt ex kontrollerar bör du anta att hen har *alla* lösenord du använt. För den som vill är det lätt att installera en tangentbordsloggare som sparar allt som skrivits på tangentbordet, även lösenord.

### Säkra dina konton
Börja med att byta lösenord på din mail. De absolut flesta sociala medier låter dig byta lösenord genom att skicka dig ett mail, så att ha kontroll över din mailkorg innebär att ditt ex får mycket svårare att ta sig in.

Fortsätt sedan med att byta lösenord på dina andra konton. På alla konton du kan göra det på, aktivera tvåfaktorsinloggning (2-FA, two-factor authentication, two-step verification...) Då krävs en kod som kommer med ett SMS till din telefon för att logga in, tillsammans med ditt lösenord. Någon som bara har ditt lösenord kan inte komma in på ditt konto. (Som en bonus kommer du få SMS om någon försöker logga in på ditt konto och gissar rätt lösenord.)

## Den första veckan

### Säkra dina saker

## Den närmsta tiden

### Skydda dig framöver

## Licens och erkännanden
När det här dokumentet är färdigställt kommer det släppas under CC-BY eller liknande, för att kunna spridas så mycket som möjligt.

**Martin @mlowdi L. Fällman** började arbetet med texten.
**Vian @slacktivisten Tahir** har läst, kritiserat och kommit med förslag och lolcats.